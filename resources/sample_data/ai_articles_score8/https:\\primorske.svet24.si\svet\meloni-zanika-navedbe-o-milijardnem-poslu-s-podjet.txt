Meloni zanika navedbe o milijardnem poslu s podjetjem SpaceX

  Italijanska premierka Giorgia Meloni v ZDA ni govorila o poslu s podjetjem SpaceX glede uporabe sistema Starlink za komunikacijo vlade, je danes sporočil njen urad. Opozicija je obsodila domnevno prizadevanje vlade za 1,5 milijarde evrov vreden posel s podjetjem Elona Muska, o čemer je poročala tiskovna agencija Bloomberg, in zahtevala pojasnila.

Italijanska vlada se namreč po navedbah Bloomberga s SpaceX pogaja o uporabi satelitskega sistema Starlink za šifrirano komunikacijo vlade. Sateliti naj bi bili na voljo tudi v izrednih razmerah, kot so teroristični napadi ali naravne nesreče. Pogajanja naj bi bila v napredni fazi, posel pa bi bil vreden 1,5 milijarde evrov, poročanje tiskovne agencije povzema nemška dpa.
Opozicija je od vlade že zahtevala pojasnila glede morebitnega poslovanja s podjetjem SpaceX. Vodja levosredinske opozicijske Demokratske stranke (PD) Elly Schlein je danes poudarila, da Italija ni naprodaj in vlado pozvala, naj parlamentu poroča o domnevnem 1,5 milijarde evrov vrednem poslu, navaja italijanska tiskovna agencija Ansa.
Nekdanji premier in vodja stranke Gibanje pet zvezd (M5S) Giuseppe Conte pa je Meloni obtožil, da je varnost Italije predala v roke Elona Muska. "Ali 'patrioti' v vladi dajejo našo nacionalno varnost v roke Musku za skromno vsoto 1,5 milijarde evrov," se je še vprašal.
Urad italijanske premierke je medtem sporočil, da Meloni med obiskom v ZDA ni razpravljala o poslu s podjetjem SpaceX. Prav tako je zanikal, da bi bil s podjetjem sklenjen kakršenkoli dogovor. "Pogovori s podjetjem SpaceX so del rednih razprav, ki jih ima državni aparat s podjetji," je še pojasnil urad.
© 2025 Primorske novice - Vse pravice pridržane



[{"about_computing_score": 8, "about_computing_explanation": "The article discusses a potential deal between the Italian government and SpaceX, a company founded by Elon Musk, for the use of the Starlink satellite system for secure government communication. The deal is valued at 1.5 billion euros, and the opposition has criticized the government for allegedly negotiating the deal. The article provides some depth in discussing the technical and societal aspects of the deal, but it is not the sole focus of the article. The centrality of computing to the article's main theme is high, as the deal revolves around the use of a satellite system for communication."}]